<article id="post-3463" class="post-3463 post type-post status-publish format-standard hentry category-archive-press-news">
    <header class="cmsms_post_header entry-header">
        <span class="cmsms_post_format_img cmsms-icon-desktop-3"></span>
        <h1 class="cmsms_post_title entry-title">„Мисия Кестен“ продължава!</h1>
    </header>
    <div class="cmsms_post_content entry-content">
        <p>Пролетта е вече тук! Настъпи време нашата „Мисия Кестен” да се погрижи за софийските кестени, с поставянето на къщички за синигери!</p>
        <p>
            <strong>Къде?</strong>
            <br>
            Учениците от 19 СОУ „Елин Пелин”, 20 ОУ „Тодор Минков”, 38 ОУ „Васил Априлов”, 119 СОУ „Акад. Михаил Арнаудов” и 129 ОУ „Антим I”, заедно с екипа на фондация „Цвете” и с подкрепата на „Списание 8” се погрижиха за кестеновите дървета в шест градини в София – паркът на Военна академия, паркът около НДК, Докторска градина, парк „Заимов”, градините на Медицинска академия и Борисова градина. През тази пролет в Мисията се включиха и учениците от клуб „Млад биолог” при 143 ОУ „Георги Бенковски” които ще се грижат за кестените в парк „Герена”.
            <br>
            Децата картотекираха 567 дървета и събраха окапалата кестенова шума, помагайки по този начин на дърветата да се справят с нападенията на листоминиращия молец. Следващата ни задача е вече в действие – сглобяване и поставяне на къщички за синигери.
        </p>
        <p>
            <strong>Защо къщички и защо синигери?</strong>
            <br>
            Птиците играят съществена роля за поддържането на баланса в природата. Те са полезни по много и най-различни начини – често се хранят с вредните насекоми и гризачи и разпространяват семената на растенията.
            <br>
            Доскоро специалистите смятаха, че листоминиращият молец, няма естествени врагове, но се оказа, че големият и синият синигер похапват с удоволствие молеца и неговите ларви. Установено е например, че само една двойка големи синигери заедно с техните малки от двете им люпила, изяждат за една година около 75 килограма насекоми!
        </p>
        <p>
            <strong>Как да помогнем на синигерите да се заселят близо до нас?</strong>
            <br>
            Много е просто. В началото на пролетта поставете подходяща къщичка за птици на кестеново или друго дърво в парка или близо до вашия дом. Така ще помогнете на птиците да намерят хубав дом и да излюпят в него малките си.
            <br>
            Синигерът е една от птиците, която приема доста радушно да се засели в изкуствено гнездо (къщичка), поставена от хората. Ако видите синигер, който кълве по външната страна на поставената от вас къщичка, то е защото иска да изпробва дали е достатъчно здрава, преди да се засели в нея. Най-важното при къщичката за синигерите е да направите кръгъл отвор в горната част на предната стена, който да е с подходяща големина. Отворът за синигерите трябва да бъде с диаметър между 28 и 30 милиметра. Така яйцата или малките ще бъдат защитени от по-едри нападатели. Готовата къщичка заковете на поне 2 м височина на избрано от вас дърво, като се постарайте корпусът на къщичката да е леко наклонен напред, така че да не се събира вода.
        </p>
        <p>Ако желаете да научите повече за птиците или искате да помогнете за опазването им, се свържете и посетете
            <a title="БДЗП" href="http://bspb.org/" target="_blank">сайта на Българското дружество за защита на птиците</a> (БДЗП)!
        </p>
        <p>Как да направим къщичка за семейство синигери
            <a title="Къщички за синигери" href="/indexdac7.html?page_id=3725" target="_blank">стъпка по стъпка</a>.
        </p>
        <div class="cl"></div>
    </div>
    <footer class="cmsms_post_footer entry-meta">
        <div class="cmsms_post_meta_info">
            <abbr class="published cmsms_post_date cmsms-icon-calendar-8" title="01.02.2014">01.02.2014</abbr>
            <abbr class="dn date updated" title="02.12.2014">02.12.2014</abbr>
        </div>
    </footer>
</article>